# -*- mode: mandoku-view; -*-
#+DATE: 2016-06-08 5:42
#+TITLE: 月幢了禪師語錄
#+PROPERTY: CBETA_ID J29nB237
#+PROPERTY: ID KR6q0447
#+PROPERTY: SOURCE Jiaxing Canon Vol. 29, No. B237
#+PROPERTY: VOL 29
#+PROPERTY: BASEEDITION J
#+PROPERTY: WITNESS J
#+PROPERTY: LASTPB <pb:KR6q0447_J_004-0455c> 
#+PROPERTY: JUAN 4
月幢了禪師語錄卷第四¶
嗣法門人達最等編¶

* 偈¶

** 辭本師老人¶

#+BEGIN_VERSE
「　違師已涉程抱恨驢年深惟有巴歌曲幾回詠更新」
#+END_VERSE
¶

** 冬日別禹門眾友¶

#+BEGIN_VERSE
「　幾年聚首共爐頭艸履情生逐野丘謾道熱腸分袂¶去朔風更待語無休」
#+END_VERSE
¶

** 即事呈禹門¶

#+BEGIN_VERSE
「　將三就四匪良圖把柄鋤兒秖自居直待三三逢九¶五又從頭起立規模」
#+END_VERSE
¶

** 寄友¶

#+BEGIN_VERSE
「　思君無計把詩題一句分明道破伊相識不知何處¶去春將柳絮送風吹」
#+END_VERSE
¶

** 送大冶法兄¶

#+BEGIN_VERSE
「　憶昔渝城把臂時寒挑松火兩無疑快君先得乘雲¶興笑倒拈花那老兒」
#+END_VERSE
¶

** 復太僕寺蕭公¶

#+BEGIN_VERSE
「　一物原無有甚門烏容聖位與凡存不緣真境安生¶妄豈陟神機便費論梅嶺風生清意氣義湖月曉破¶衢昏當軒有路通車馬何必馳心喫棒痕」
#+END_VERSE
¶

** 壽華亭侯王公¶

#+BEGIN_VERSE
「　颯颯西風雨共齊山鳴谷韻慶無疑游人也效呈三¶祝為報君家㘞地時」
#+END_VERSE
¶

** 答太僕寺蕭公惠手爐¶

#+BEGIN_VERSE
「　紅爐邊事喜君裁直下分明不用猜一涉馳思千萬¶里不知何日把心灰」
#+END_VERSE
¶

** 示君正周居士¶

#+BEGIN_VERSE
「　挈杖當風卓白雲銀河斗柄兩相分頭頭已露鋒鋩¶事莫謂吾儕不示君」
#+END_VERSE

<pb:KR6q0447_J_004-0456a>¶

** 示塗毒羅居士¶

#+BEGIN_VERSE
「　缽盂口開情難盡一曲離歌事已休此去讀書亭上¶望應知湘水吼雲樓」
#+END_VERSE
¶

** 留別慧覺之石林庵¶

#+BEGIN_VERSE
「　灘頭吼發奮天機任是那吒倒卻威縱有石林潛影¶相也須竿上再投磯」
#+END_VERSE
¶

** 與江城山最乘靜主¶

#+BEGIN_VERSE
「　江城山畔結廬居月到窗前水到廚活火松煙烹白¶石芟茅唯問劫雲初」
#+END_VERSE
¶

** 別友¶

#+BEGIN_VERSE
「　把臂松窗下何緣話別離菊花含笑遠錦浪載歌遲¶竹杖肩風月芒鞋傍野溪明明逼直路莫謂有多岐」
#+END_VERSE
¶

** 號石蓮禪人¶

#+BEGIN_VERSE
「　石中何事迸青蓮日炙風吹氣更妍不假陽春分外¶別馨香特地逼人天」
#+END_VERSE
¶

** 送一則禪人¶

#+BEGIN_VERSE
「　年去年來竭力深腳頭多被艸鞋侵汝今好向碧雲¶裏三尺鋤兒掘老岑」
#+END_VERSE
¶

** 號祖鼻上座¶

#+BEGIN_VERSE
「　直指心地法如鐵橛牆壁若問阿誰維應當在祖鼻」
#+END_VERSE
¶

** 號醉舌上座¶

#+BEGIN_VERSE
「　半字及滿字橫說與豎說到不思議處獨汝箇醉舌」
#+END_VERSE
¶

** 號楚雲上座¶

#+BEGIN_VERSE
「　楚雲彌布蓋虛空日月山川沒路通截得西湖水逆¶上叢林自此喪宗風」
#+END_VERSE
¶

** 示別癡書記¶

#+BEGIN_VERSE
「　年老心疲憶靜居披風啄雪傍山依文章錦繡如銷¶盡來喫吾儕白棒歸」
#+END_VERSE
¶

** 即事示眾¶

#+BEGIN_VERSE
「　無位真人不會眠牛皮經卷久翻穿倒顛一字緣無
<pb:KR6q0447_J_004-0456b>¶見撒向虛空絕正偏」
#+END_VERSE
¶

** 示楚雲西堂¶

#+BEGIN_VERSE
「　耳若瞽兮眼若聾舌頭切忌鬥機鋒時臨自有殊光¶照水滿天湖月滿空」
#+END_VERSE
¶

** 即事別宜陽¶

#+BEGIN_VERSE
「　光明殿裏不肯住卻將荊棘認珠林待我三生六十¶劫漫來此地打葛藤」
#+END_VERSE
¶

** 送雪基上座代省¶

#+BEGIN_VERSE
「　劍峽全無一線罅一聲彈指破牢關風塵不滯眉尖¶上信步雲山去復還」
#+END_VERSE
¶

** 送祖鼻首座之鳳翥¶

#+BEGIN_VERSE
「　傑出叢林奪祖機兩眉橫挂劍鋒依而今布露天涯¶外萬古英英意有餘」
#+END_VERSE
¶

** 施主請陞座師作困勢口占¶

#+BEGIN_VERSE
「　連請茆居豈等閒儂家落落困高山可憐無限癡男¶女更要重加鐵柱關」
#+END_VERSE
¶

** 寄懶生法弟¶

#+BEGIN_VERSE
「　揖別鎖江橋乘雲步九霄無心追舊友有志豎新標¶石虎風鞭逐泥牛雨索撩尟分緇與素因爾寄同僚」
#+END_VERSE
¶

** 送楚雲首座之雙溪¶

#+BEGIN_VERSE
「　苦口叮嚀莫怠荒祖家事業不尋常教渠壁立巖頭¶上一任諸方道短長」
#+END_VERSE
¶

** 送祖鼻首座歸玉泉¶

#+BEGIN_VERSE
「　玉泉歸去莫辭勞歷祖勛猷全節操老漢幾經曾退¶位千鈞重任在公挑」
#+END_VERSE
¶

** 寄一乘老宿¶

#+BEGIN_VERSE
「　文上莫加點與世渾一箇擬心落二三隨境成漂墮¶咄門外白雲峰一座」
#+END_VERSE
¶

** 送楚雲首座歸圓通¶

#+BEGIN_VERSE
「　弘道及扶宗預須與物融驀然伸出手自西又自東」
#+END_VERSE

<pb:KR6q0447_J_004-0456c>¶

** 示廣南陸居士¶

#+BEGIN_VERSE
「　罷釣枕孤峰此心並雪同形枯翻鐵面意澹破泥蹤¶日月真知己山川與性融何當施大惠一眾祝無窮」
#+END_VERSE
¶

** 復金騰張道臺¶

#+BEGIN_VERSE
「　袖裏金鎚信手呈全生全殺沒人情若然居士能親¶薦管取煙波瞬息平」
#+END_VERSE
¶

** 復如潢居士¶

#+BEGIN_VERSE
「　茆舍蕭疏裹白雲七零八落且容身直饒英俊難分¶曉未透關頭漫問津」
#+END_VERSE
¶

** 贈壯猷黃居士¶

#+BEGIN_VERSE
「　中心底樹子挺然恒秀麗不被惡風吹息息清人意」
#+END_VERSE
¶

** 示三畏黃居士¶

#+BEGIN_VERSE
「　野雲七八片微雨兩三聲驚醒地頭者勿勞更問津」
#+END_VERSE
¶

** 贈瑞雲劉居士¶

#+BEGIN_VERSE
「　偶來無異說攜手暮山遊蹋斷谿礄石虛空笑點頭」
#+END_VERSE
¶

** 示天水禪人¶

#+BEGIN_VERSE
「　理會箇不知如吞鐵蒺藜忽然咬得破便識未生時」
#+END_VERSE
¶

** 示成僊彭梓匠¶

#+BEGIN_VERSE
「　花攢錦簇鋒利箇未兆之先刊得麼字字若從刀下¶識老僧笑汝太穿鑿」
#+END_VERSE
¶

** 復大一居士¶

#+BEGIN_VERSE
「　隔岸遙看老𠎦牛追風捕雨不回頭而今鐵網籠霄¶漢四海獰龍一並收」
#+END_VERSE
¶

** 魚龍道中喫撲口占¶

#+BEGIN_VERSE
「　偶喫一交似劈柴了無餘物挂襟懷秖緣未結陳公¶案依舊同兄弟飲齋」
#+END_VERSE
¶

** 因天水牧牛頌不恰遂示之¶

#+BEGIN_VERSE
「　鐵牛無腳去來同日夕優游絕後蹤倏爾翻身奔藕¶孔大千無物不包容」
#+END_VERSE
¶

** 寄再三禪人
<pb:KR6q0447_J_004-0457a>¶

#+BEGIN_VERSE
「　挂月樓頭接笑談並無消息與君探君今欲話從前¶事愧我羈留意再三」
#+END_VERSE
¶

** 寄溪聲法兄¶

#+BEGIN_VERSE
「　不問山兮不問廛全收全放孰能攔情來記我霜花¶事興去酬他粥飯錢麈尾揮時煙浪靜杖頭卓處海¶天寬堂堂歷歷皆家計一擊銅頭鐵額穿」
#+END_VERSE
¶

** 病中偶占¶

#+BEGIN_VERSE
「　老病年深恨未休阿伽陀藥最難投翻身不覺金山¶碎唯有藤條不夜秋」
#+END_VERSE
¶

** 月印山¶

#+BEGIN_VERSE
「　孤輪懸漢外斜影落山中異照生晴夜千江興不同」
#+END_VERSE
¶

** 浴池¶

#+BEGIN_VERSE
「　頓開一大口吞佛併吞祖若箇衲僧來一時俱活煮」
#+END_VERSE
¶

** 點燈山¶

#+BEGIN_VERSE
「　造物生成不假工明燈灼灼映長空光聯劫外誰分¶析一段清奇自不同」
#+END_VERSE
¶

** 丈菊¶

#+BEGIN_VERSE
「　箇段英奇別量天度地長秋行春令也歷歷操風霜」
#+END_VERSE
¶

** 遠鐘¶

#+BEGIN_VERSE
「　破曉何方寺鐘聲到上林雲山遮不住數數出高岑」
#+END_VERSE
¶

** 避暑¶

#+BEGIN_VERSE
「　茅居深處古林東冷眼何分異與同泉石豁開情澹¶澹荷花拈起意濃濃寒崖密樹重陰靜碧澗洄瀾萬¶派通擬欲直趨雲漢上葛衣高挂嶺頭松」
#+END_VERSE
¶

** 宿高明寺有感¶

#+BEGIN_VERSE
「　散步臨斯剎僧殘寺亦零晨昏鐘鼓寂上下燭燈沉¶亂艸為趺座麤拳當枕橫深嗟成假寐一覺到天明」
#+END_VERSE
¶

** 雪中次韻¶

#+BEGIN_VERSE
「　江山一色塗野澗絕聲呼分外玲瓏遠於中皎潔孤¶銀山飛白練玉樹挂真珠不為寒催逼焉能徹底舒」
#+END_VERSE

<pb:KR6q0447_J_004-0457b>¶

** 除夕¶

#+BEGIN_VERSE
「　兀坐松窗事事疏更深無偈與人書爆聲震裂驚天¶地不覺今宵夕已除」
#+END_VERSE
¶

** 鉏艸¶

#+BEGIN_VERSE
「　根頭勦絕始心灰野興從茲盡放開翻轉地皮和月¶摟了然伸手不他猜」
#+END_VERSE
¶

** 次從軍行韻¶

#+BEGIN_VERSE
「　土面灰頭共打眠日隨秣馬疾如煙杖藜卓處旌旗¶動鼓樂鳴時缽袋懸枕畔亂雲堆白骨匙邊熟氣雜¶餘羶堯天舜日何時晤但拂龜毛續正傳」
#+END_VERSE
¶

** 七星峰¶

#+BEGIN_VERSE
「　何來幾點勢如星獨耀長空今古明澗底影含山色¶麗聳然滴翠布雲深」
#+END_VERSE
¶

** 同司馬梁公石頭山晚眺¶

#+BEGIN_VERSE
「　突出群峰箇怪山殘霞疊疊挂腰間幾回悵望歸鴉¶盡掉杖還敲最上關」
#+END_VERSE
¶

** 化戒衣¶

#+BEGIN_VERSE
「　鷲嶺傳來直至今東拋西擲有誰欽斯時舉似檀那¶也出手相添一線因」
#+END_VERSE
¶

** 早梅¶

#+BEGIN_VERSE
「　稜稜氣宇奪芳妍老幹從茲賣弄先秖為一番寒徹¶骨故今嘯傲自天然」
#+END_VERSE
¶

** 即事示眾¶

#+BEGIN_VERSE
「　底事分明絕正邪秖緣認影有殊差人人向此須珍¶重莫把驪珠去溷沙」
#+END_VERSE
¶

** 秋晚宿玉泉¶

#+BEGIN_VERSE
「　夜靜晴天爽圓音醉玉樓不聞魚弄藻那問月移舟¶百八鐘聲切三千鼓拍悠慵慵枕石上獨據在源頭」
#+END_VERSE
¶

** 汀聲¶

#+BEGIN_VERSE
「　萬里潮音到耳邊魚龍深解句中玄聲聲傳遍三千
<pb:KR6q0447_J_004-0457c>¶界秖教游人向此穿」
#+END_VERSE
¶

** 師子峰¶

#+BEGIN_VERSE
「　踞地盤空勢太奇雄雄猛獸莫能依騎聲蓋色高岡¶上不異當機震吼時」
#+END_VERSE
¶

** 水車¶

#+BEGIN_VERSE
「　機關卓定去還來聲震乾坤疾似雷摶捖長河頻蕩¶漾凌空孑孑任君裁」
#+END_VERSE
¶

** 挂月樓¶

#+BEGIN_VERSE
「　危樓高插青霄外玉鏡移來挂壁前四顧雲山堆晚¶翠適然乘興把詩傳」
#+END_VERSE
¶

** 石筍¶

#+BEGIN_VERSE
「　生成自不牽枝葉達者烏能較短長節操已經霜月¶老許誰伸手得拈嘗」
#+END_VERSE
¶

** 寄趙鎮臺¶

#+BEGIN_VERSE
「　夜話其中有別傳也曾直截為君拈而今未審如何¶委委得忙忙好著鞭」
#+END_VERSE
¶

** 示悟心行者¶

#+BEGIN_VERSE
「　三喚侍僧忠國老婆心一片就中煎蘭溪不欲重分¶析鐵鑄心肝教悟穿」
#+END_VERSE
¶

** 別靜隱¶

#+BEGIN_VERSE
「　多年滯寂在蘭溪究竟無功適自迷不意雲騰飄赤¶足芒鞋今夜挂松西」
#+END_VERSE
¶

** 住丹霞有感¶

#+BEGIN_VERSE
「　眾山之聚結丹霞穎脫虛空上靡差雷掃電揮時熠¶熠風呼雨應日吧吧杖開金闕乾坤靜麈拂玄關日¶月奢劫外春光恒熾盛何須據坐寶蓮花」
#+END_VERSE
¶

** 雪中示眾¶

#+BEGIN_VERSE
「　分雲闢霧上丹霞暢我詩脾意況嘉天雨寶花分半¶偈地聯玉樹轉三車狂猿有興迷津渡俊鷂無因過¶野家裕後光前龍象客應知展處足生涯」
#+END_VERSE

<pb:KR6q0447_J_004-0458a>¶

** 送顯今上座¶

#+BEGIN_VERSE
「　踏翻波底月來親眼眼相看不隔塵更出老僧一隻¶手石頭拈起總家珍」
#+END_VERSE
¶

** 復達權陶居士(次來韻)¶

#+BEGIN_VERSE
「　法無異相靡西東倒著剎竿四海融萬象森羅齊撫¶掌阿誰不解展家風」
#+END_VERSE
¶

** 示中玄禪人¶

#+BEGIN_VERSE
「　蘭溪杳不涉蹊徑終日眠雲枕萬峰弗意闍黎輕著¶腳烏藤痛責又奚容」
#+END_VERSE
¶

** 示任庸趙居士¶

#+BEGIN_VERSE
「　無念始名真究竟情存取捨卻乖真公能當下將心¶息何必乘舟去問津」
#+END_VERSE
¶

** 示九有錢文學¶

#+BEGIN_VERSE
「　若云有見非真見覷破無心底事親方寸悄然機不¶墮揚眉瞬目悉家珍」
#+END_VERSE
¶

** 示達綱居士¶

#+BEGIN_VERSE
「　老漢未曾有半字孜孜何用索文章教伊拽轉繩頭¶去永劫靈苗始不荒」
#+END_VERSE
¶

** 示達佛居士¶

#+BEGIN_VERSE
「　不犯人苗自穩密機鋒稍涉太無端狂心放下青山¶老六月炎天徹骨寒」
#+END_VERSE
¶

** 復司李馮檀越(步來韻)¶

#+BEGIN_VERSE
「　萬億須彌眼孔中寒溫不涉傲東風荊山有玉誠非¶璧上國無人信始通兔角杖能穿海嶽龜毛繩慣束¶虛空謝君枉顧殷勤甚愧我長眠不影松」
#+END_VERSE
¶

** 復馮夫人¶

#+BEGIN_VERSE
「　箇事從來沒段形悟來何處有乾坤縱橫蹋破壺中¶月遍界無非淨妙身」
#+END_VERSE
¶

** 壽海岸居士¶

#+BEGIN_VERSE
「　一二三四五六七七六五四三二一數到驢年卒未
<pb:KR6q0447_J_004-0458b>¶休箇中消息許誰識」
#+END_VERSE
¶

** 山居¶

#+BEGIN_VERSE
「　癡心山裏學愚蒙百法無能作主翁饑啜松花嫌地¶窄寒烹霜葉恨天空衲殘有興修雲補屋陋無心運¶石封一等閒情分不到生緣竟日笑兒童」
#+END_VERSE
¶

#+BEGIN_VERSE
「　徘徊無意逐山巔半掩松門待客還壁漏斜陽穿竹¶榻窗虛薄霧浸詩篇簷前鳥語傳空谷嶂外猿聲入¶靜簾名利不干清且樂長年嘯傲白雲邊」
#+END_VERSE
¶

#+BEGIN_VERSE
「　石泉香漬到寒廬鐺裏頻添花雨餘滿灶雪柴烹紫¶芋一肩霜葉煉清虛野雲榻上堆仙畫明月窗前讀¶梵書自慶不通今古事煙霞深處秖耘鋤」
#+END_VERSE
¶

#+BEGIN_VERSE
「　茆屋萬山中澹雲恒作伴勘賢秖一錐陶聖經千鍛¶徑僻莓苔滑溪深水月煥嶺南挂綠蘿一任虛空爛¶居山深邃隔煙蘿乘興疏狂樂更多眼底晴嵐風月¶靜乾坤分付與頭陀」
#+END_VERSE
¶

#+BEGIN_VERSE
「　不徇名利不趨廛澹飯麤衣樂更閒若問山中親切¶句沙鐺幾度發蒼煙」
#+END_VERSE
¶

** 法派¶

#+BEGIN_VERSE
「　徹達大聖心堅弘至妙理發明圓頓教萬古成規矩」
#+END_VERSE
¶

* 起信歌¶

原夫實性隱於形名位乎天地貫乎古今育萬物生¶
生之妙行四時互換之令與麼起信勿謬正因非人¶
人非自自無相國中恒密示體此心焉曰佛了此心¶
焉非物坐殺活場而坦蕩自若登般若岸而苦哉佛¶
陀歷生死禍福之源啟迷悟淺深之波齊空有等高¶
下爍破大千明暗甲拈卻時人眼底花無背向沒正¶
偏玲瓏恰似玻璃盞獨脫難教渠一見亡彼我定治¶
亂隱顯煥然無縫罅淨穢明明不擇伴類魔黨而百¶
醜鈞陶蹈祖庭而十方齊震究理事以全該統千差¶
於一器堪嗟初祖航海來兩桂芬芳成禍胎或曰即
<pb:KR6q0447_J_004-0458c>¶
佛即心何異鼠咬鐵釘更云直指見性奚啻背面捉¶
影屋裏老爺好快樂休對癡人呈家活指南掉北有¶
來由極談概不落沉浮鳥啼花發玄中玄雨雪交加¶
復誰瞻夜半怒雷聲海外木人石女化機解未萌已¶
前逞神通逗到空空空不空莫挂一縷及一絲識取¶
根源豈外事無陰陽地盡掀翻師子窟中沒野干休¶
休休處更休休打起精神直到頭於中略有些微念¶
無量影子一時現現此影子有何功但恐落在坑塹¶
中轉得頭來有甚面辛苦萬端方矢願願有願無始¶
終誤可憐回互不回互出入須知不自瞞自瞞尤失¶
信之端從來箇事勿移易要顯如來第一義削乖心¶
除障弊聖凡一體夫何忌中外打徹最全備地獄天¶
堂任游戲人讚仰鬼神懼佛祖龍天密符契不可思¶
議功德而護衛。¶
¶
¶
¶
¶
¶
月幢了禪師語錄卷四(終)　板藏嘉興楞嚴寺經坊